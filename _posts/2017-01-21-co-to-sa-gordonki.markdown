---
layout: blogentry
category: blog
title: Co to są gordonki?
---

Można by powiedzieć, że są to rytmika lub zajęcia umuzykalniające dla dzieci lub niemowląt, ale byłoby to wielkie uproszczenie. 

Z mojego punktu widzenia, to co najbardziej wyróżnia dobrze prowadzone zajęcia gordonowskie od rytmiki i innych zajęć umuzykalniających to cele i metody.

Celem zajęć gordonowkich jest umożliwienie dzieciom optymalnego rozwoju muzycznego w przyszłości, otwarcie na muzykę i muzykowanie. 

A zatem skupiamy się więc na tym, żeby dzieci osłuchiwały się z rozmaitą muzyką (co znaczy "rozmaita muzyka" to temat na osobny wpis),
zachęcamy dzieci do włączania się w tworzenie muzyki, którą słyszą na miarę swoich możliwości. 
Co ciekawe, gdy dzieci włączają się w zajęcia wokalnie (2-3 letnie), wykazują niesamowite wyczucie i świetnie wkomponowują swoje frazy muzyczne w melodie śpiewane przez instruktorów.
Młodszym dzieciom naturalnie przychodzi włączanie się w zajęcia poprzez ruch.

W obu przypadkach kluczowa jest cisza, która zapada pomiędzy śpiewankami i rytmiczankami, która daje dzieciom czas na przetrawienie muzyki, którą usłyszały 
i czas na przygotowanie własnej muzycznej odpowiedzi. 

Z drugiej strony zajęcia gordonowskie to nie jest miejsce na naukę piosenek. 
Łączenie słów z czystym śpiewaniem sprawia dużą trudność większości przedszkolaków i często kończy się melorecytacją, niewiele wnoszącą do rozwoju muzycznego dzieci. 

W tym duchu na zajęciah gordonowskich eliminujemy wszystkie mogące rozpraszać zbędne elementy tak, aby dzieci mogły skupić się na muzyce. 
Ten ascytyczny charakter zajęć jest dla części Rodziców początkowo zaskakujący, ale wynika z badań naukowych i wielu lat doświadczeń.


